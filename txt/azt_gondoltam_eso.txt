AZT GONDOLTAM, ESŐ ESIK

Azt gondoltam, eső esik,
pedig a szemem könnyezik.
Az én szemem sűrű felhő,
onnan ver engem az eső.

Gyere rózsám, béküljünk meg,
mi egymásnak engedjünk meg.
Mind így voltak kik így jártak,
mind megengedtek egymásnak.

Úgy fáj az én gyönge szívem,
nem tom’, tiéd fáj-e vagy nem.
Hogyha fáj is, mit tudsz tenni?
Mikor ennek így kell lenni.
S ha a tied úgy tud fájni,
soha nem tudunk megválni.

